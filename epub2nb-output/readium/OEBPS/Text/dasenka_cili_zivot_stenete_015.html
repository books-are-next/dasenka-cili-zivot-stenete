<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Dášeňka čili život štěněte</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection9">
<h3 class="mlpuroven3nadpissamostatne">O Foxovi</h3>

<p class="mlptextbez1radku">Když budeš moment držet, Dášeňko, povím ti pohádku o Foxovi.</p>

<p class="mlptext">Foxlík byl sice největším foxteriérem v dějinách, ale nebyl
prvním foxteriérem na světě. První foxteriér, kterého Stvořitel stvořil, se
jmenoval Fox, a ten Fox byl čistě bílý, bez jediné poskvrnky. Jakpak by nebyl
bílý jako družička, vždyť byl stvořen pro ráj, aby si hověl na klíně andělů. Co
tam v tom ráji dostával žrát? No, smetanu a syrečky; maso ne, protože andělé
jsou vegetariáni. A ten Fox byl hravý a neposedný jako všichni foxteriéři; a když
se šel před ráj vyvenčit – fuj, co si myslíš, v ráji přece nemohl dělat
loužičky, to se nesluší, vždy v bytě se to také nemá dělat, pamatuj si to a vem
si příklad z Foxe, který vždycky zaškrábal na vrata ráje, že se mu jako chce
jít ven – počkej, kde jsem to přestal? Aha, jak Fox několikrát denně šel z ráje
ven. A tam si z neposednosti hrál s čerty. Nejspíš si myslel, že to jsou
nějací pejsci, protože mají ohony, kdežto andělé mají jenom křídla. Jak si s nimi
hrál? Honil se s nimi po louce, do chvostů je kousal, po zemi se s nimi kutálel
a podobně. A když zase zaštěkal u vrat ráje, aby ho pustili dovnitř, měl na
sobě hnědé skvrny od země a černé skvrny, jak se otřel o čerty. Od té doby mají
foxteriéři černé a hnědé skvrny, víš?</p>

<p class="mlpobrazky"><img alt="dasenka_ilustrace_048" src="../Images/dasenka_ilustrace_048.jpg"/><br/></p>

<p class="mlptext1">A jednou řekl Foxovi jeho kamarád čert, takový čertík
mrňavý, rarášek, diblík, štěně od čerta: „Ty, Foxi, já bych se chtěl jen na
moment podívat, jak to v ráji vypadá. Vem mne tam s sebou!“ „To nejde,“ řekl
Fox, „oni tě tam nepustí.“ „Tak víš co,“ řekl čert, „vem mne do tlamičky a prones
mne dovnitř. Do huby se ti nikdo dívat nebude.“</p>

<p class="mlptext">Fox si dal z dobroty srdce říci, vzal toho čerta do tlamičky a
proklouzl s ním do ráje; a aby to na něm nebylo vidět, vrtěl vesele ocáskem.
Ale Stvořiteli, to se rozumí, není nic utajeno. „Děti, děti,“ řekl, „mně se
zdá, že tu má někdo čerta v těle.“</p>

<p class="mlptext">„Já ne, já ne,“ křičeli všichni andělé, jen Fox nic neřekl,
aby mu čert z huby nevyletěl. Vyhrkl jen „Haf“ a honem zase zavřel hubu.</p>

<p class="mlptext">„Nic naplat, Foxi,“ pravil Stvořitel, „když máš v sobě čerta,
nemůžeš sloužit andělům. Jdi na zem a provázej člověka.“</p>

<p class="mlptext">Od té doby, Dášeňko, mají všichni foxteriéři raráška v těle a v
tlamičce na patře černý flíček od čerta. Tak je to.</p>

<p class="mlptext">A už můžeš běžet.</p>

<p class="mlpobrazky"><img alt="dasenka_ilustrace_049" src="../Images/dasenka_ilustrace_049.jpg"/><br/></p>

</div>
</body>
</html>