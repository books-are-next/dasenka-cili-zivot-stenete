<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Dášeňka čili život štěněte</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection9">
<h3 class="mlpuroven3nadpissamostatne">O psích zvycích</h3>

<p class="mlptextbez1radku">Co ti dnes, Dášeňko, povím, není žádná pohádka, ale
pravda pravdoucí. Doufám, že chceš, aby z tebe byl vzdělaný pejsek, a že budeš
dávat pozor.</p>

<p class="mlptext">Před mnoha sty a tisíci lety nežil ještě pes s člověkem. Tehdy
totiž byl člověk ještě divoký a nedalo se s ním žít. A proto psi žili ve psích
smečkách, ale ne v lesích jako srnky, nýbrž na velikánských loukách, které se
jmenují prérie čili stepi. Proto má každý pes podnes tak rád louky a běhá po
nich, až se mu uši třepou.</p>

<p class="mlptext">Víš-li pak, Dášeňko, proč vlastně se každý pes třikrát otočí
dokolečka, než si lehne ke spaní? To je proto, že dokud žili psi ve stepi,
museli si pod sebou udupat vysokou trávu, aby si v ní vyšlapali pelíšek a pěkně
se jim leželo. To dělají podnes, i když spí v lenošce, jako to děláš ty.</p>

<p class="mlptext">A víš, proč si psi v noci odpovídají štěkáním? To je proto, že
si ve stepi museli dávat znamení, aby v noci našli svou smečku.</p>

<p class="mlpobrazky"><img alt="dasenka_ilustrace_054" src="../Images/dasenka_ilustrace_054.jpg"/><br/></p>

<p class="mlptext1">A víš, proč zvedají nožičku na každý kámen a pařez a pokropí
jej? To dělali v prérii, aby každý člen jejich smečky čuchnul a poznal, aha,
tady byl náš kolega, neboť tuto na kameni nechal svůj podpis.</p>

<p class="mlptext">A víš, proč vy pejskové zahrabáváte do země kosti a kůrky
chleba? To jste dělávali před tisíci lety, abyste měli nějaké sousto schováno
pro dobu hladu. Tak vidíš, jak jste byli odjakživa moudří.</p>

<p class="mlptext">A víš, proč pes začal žít s člověkem? To bylo tak. Když člověk
viděl, že psi žijí ve smečkách, začal také žít ve smečkách. A protože taková
lidská smečka ulovila spoustu zvěře, bylo kolem jejího tábora naházeno mnoho
kostí. A když to psi viděli, řekli si: „Co já se budu honit za zvěří, když u lidí
je kostí habaděj?“ Od té doby začali psi doprovázet lidské tábory, a tak to
přišlo, že lidi a psi patří dohromady.</p>

<p class="mlptext">Teď už nepatří pes do psí smečky, ale do smečky lidské. Ti
lidé, se kterými žije, jsou jeho smečka; proto je má rád jako své bližní.</p>

<p class="mlptext">Tak, a teď běž a hoň se po louce; to je tvá prérie.</p>

<p class="mlpobrazky"><img alt="dasenka_ilustrace_055" src="../Images/dasenka_ilustrace_055.jpg"/><br/></p>

</div>
</body>
</html>