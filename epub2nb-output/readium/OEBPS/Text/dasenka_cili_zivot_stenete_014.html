<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Dášeňka čili život štěněte</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection9">
<h3 class="mlpuroven3nadpissamostatne">Proč teriéři hrabou</h3>

<p class="mlptextbez1radku">Pěkně seď, Dášeňko, a neházej sebou; já jen zaostřím
a stisknu spoušť, hned to bude. Zatím se dovíš nějakou pohádku, třeba proč
pejskové teriéři hrabou v zemi. Lidé říkají, že tam hledají myšičky. Kdepak
myšičky! Tys ještě nikdy myšičku neviděla, a přece, ty neřáde, hrabeš v mých
záhonech. A víš ty, proč to děláš? Nevíš; tak já ti to povím.</p>

<p class="mlptext">Už jsem ti vypravoval pohádku, kterak bohatý Foxlík, praotec
všech pravých foxteriérů, v boji s Tatarem o ocásek přišel. Když porazil toho
sveřepého chána, našel na zemi uťatou špičku své slavné a rekovné oháňky; a protože
nechtěl, aby si s jeho bývalým ocáskem nakonec kočky hrály, zahrabal jej
hluboko do země. A seď hezky, ty neposedo.</p>

<p class="mlptext">Od té doby se všichni správní foxteriéři honosili hrdinnými
činy svého velikého předka a na památku po něm nosili ocásky uťaté. Ale pejsci
jezevčíci, kteří nosí ocásky dlouhé, jim záviděli jejich slavné dějiny, a počali
zlomyslně tvrdit a štěkat, že to není pravda, že podle moderního dějepisného
bádání nebylo žádného boje s Tatařínem a že prý vůbec žádný praotec Foxlík ani
chán Pelichán nebyl; prý je to jen, jak se říká, pouhá pověst, nemající
historického podkladu.</p>

<p class="mlpobrazky"><img alt="dasenka_ilustrace_046" src="../Images/dasenka_ilustrace_046.jpg"/><br/></p>

<p class="mlptext1">To se rozumí, to si hrubosrstí foxteriéři nedali líbit a štěkali,
že pohádka o Foxlíkovi je pravda pravdoucí a že důkazem toho jsou jejich
useknuté ocásky. Ale jezevčíci jsou potměšilí a tvrdohlaví; namítali, že si
ocásek může dát useknout, kdo chce, že na Malé Straně je dokonce jeden kocour s
useknutým ohonem, a že zkrátka neuvěří, dokud neuvidí pravý uťatý ocásek
bohatýra Foxlíka Velikého. Ať prý foxteriéři najdou ten posvátný pozůstatek
svého vznešeného předka a dokážou svůj slavný původ.</p>

<p class="mlptext">Tak od té doby, Dášeňko, hledají foxteriéři ocásek svého
praotce, zahrabaný kdesi hluboko v zemi. Vždycky když si vzpomenou, jak se jim
jezevčíci posmívají, začnou horlivě hrabat a rýt čumáčkem do země, aby
vyčuchali, není-li tam pochován ocásek jejich praotce. Dosud jej nenašli, ale
jednou se ho jistě dohrabou; pak prý postaví pro něj veliké mauzoleum z mramoru
se zlatým nápisem: Cauda Foxlii, což znamená ocásek Foxlíkův.</p>

<p class="mlptext">A vidíš, Dášeňko, od vás foxteriérů jsme to odkoukali my lidé
a také se pořád hrabeme v zemi; hledáme tam popelnice a kostry pradávných lidí
a ukládáme je do muzeí. Ne, Dášo, ty kosti tam nejsou ke kousání, jenom k dívání.</p>

<p class="mlptext">Hotovo.</p>

<p class="mlpobrazky"><img alt="dasenka_ilustrace_047" src="../Images/dasenka_ilustrace_047.jpg"/><br/></p>

</div>
</body>
</html>