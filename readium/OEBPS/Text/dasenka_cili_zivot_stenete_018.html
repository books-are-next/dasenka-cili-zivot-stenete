<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Dášeňka čili život štěněte</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection9">
<h3 class="mlpuroven3nadpissamostatne">O chrtech a jiných psech</h3>

<p class="mlptextbez1radku">Kdepak, chrty nestvořil Stvořitel, to by byla mejlka;
chrty stvořil zajíc. Nejprve stvořil Stvořitel všechna zvířata, a psy, jakožto
ty nejlepší, si nechal na konec. Aby mu to šlo rychleji od ruky, nachystal si
tři hromady: hromadu kostí, hromadu masa a hromadu chlupů, a z těch tří hromad
dělal psy. Nejdřív udělal foxteriéry a stájové pinče, – proto jsou tak chytří;
a když se chtěl pustit do dalších, zvonilo poledne. „Nu dobrá,“ řekl Stvořitel,
„když padla, nechám toho; však v jednu hodinu zase začnu tvořit.“ A šel si
odpočinout.</p>

<p class="mlptext">A vtom podle té hromady kostí přeběhl zajíc. V těch kostech to
zaharašilo, vyletěly a začaly štěkat a honit zajíce. Tím se z nich udělal chrt.
Proto je chrt nic než samá kostička, ani lotu masa na sobě nemá.</p>

<p class="mlptext"><span class="calibre4">Ta hromada masa, ta z toho
dostala hlad; počala se vrtět a funět, a udělal se z ní buldog neboli boxer a šel
se nažrat. Proto jsou boxeři samé maso.</span></p>

<p class="mlptext">A když to viděla ta hromada chlupů, podrbala se a šla se taky
nažrat. Tak vznikl bernardýn, který je samé chlupy, a ze zbytku těch chlupů vznikl
pudlík, který je také samé chlupy, a zbyl tam ještě jeden chumáček chlupů, a z toho
se udělal takzvaný japončík čili pejsánek pekinský.</p>

<p class="mlpobrazky"><img alt="dasenka_ilustrace_051" src="../Images/dasenka_ilustrace_051.jpg"/><br/></p>

<p class="mlptext1">Když se Stvořitel vrátil o jedné hodině ke svým třem
hromadám materiálu, nebylo tam už skoro nic. Zbyl tam jen jeden dlouhý ocásek,
pár uší od ohaře, čtyři malé nožičky a jeden hrozitánský trup. Ja, co s tím?
Tak z toho Stvořitel udělal jezevčíka neboli dakla.</p>

<p class="mlptext">Pamatuj si to, Dášo, a nevšímej si chrtů, ani buldogů, ani
bernardýnů, ani pudlů, protože to nejsou ti praví psi pro tebe. A konec.</p>

</div>
</body>
</html>